---
layout: old-writing
title: Українець Джонатан і 27 мерців. Глава 9. Раб Божий механік-водій
permalink: /writing/old/jona9.html
---

<...>

Іншому Петру було тоді дванадцять років, стояв такий саме теплий жовтень дев’ятнадцять-сорок другого року.

Стрілецький інструктор Женя Зелена сиділа розгублена, бо у перетворенні форту-Бенінга на найбільший піхотний тренувальний табір світу участі взяти не могла через фатальне погіршення зору, була вже у відставці. Старий Божидар Кіцик голосно розпитувався в усіх про новини з європейських фронтів і не чув відповідей, його старший син Яків, що постарів навіть раніше за батька, похмуро поринув у перебирання кісток смаженої риби, молодші брати-лемки збуджено обговорювали майбутню мобілізацію (майже усі вони пройшли потім піхотне тренування у тому ж таки форт-Бенінгу та бої у Європі, Африці, Атлантиці; усі повернулися). Таня вмовляла старшого Петра не налягати на горілку, але тому було однаково, його брат Павло безперервно смалив — хоч і був застарий, а і собі думав повернутися до місць колишніх боїв (прийнятий капралом-листоношею, отримав п’ять незначних поранень та небезпечну контузію, майже сповна одужав). Був там, звісно, і інвалід минулої війни Іван Мирний, коли хтось питався його думки, відповідав, як і раніше, «війна це щіт», але потім важко додавав «але йди, якщо маєш». Був і його з Женею син на дивне ім’я Єз (ще замолодий для війська).

Зібралися, власне, на проводи Тараса Безжурного, іншопетрова двоюрідного брата, що йому усі однолітки відверто заздрили. Ще до участі в бойових діях дістав собі славу найкращого механіка-водія танка, виконував найнеможливіші тренувальні завдання: власною волею та майстерністю проносив її через хащі та багно і ледь не примушував ходити по воді. Сидів за столом за йменинника, їв багато, не відмовлявся від чарки, але був вже не тут, ніби розгортав у голові маршрут із Горобців прямо до Берліну, чи — хто зна? — до самої старої країни, і тих, перших, навіки втрачених Горобців.

А за п’ять тижнів, наприкінці листопаду, зібралися на поминок по ньому. Цілком вдала перша висадка Збройних Сил ЗША у Касабланці, відвойовані плацдарми, малі втрати, скалка протипіхотної міни влетіла у танк та вбила саме Тараса. (Його полк по тому декілька місяців переможно рухався Північною Африкою, доки не був майже цілком винищений, зазнавши страшної поразки від Роммеля).

За спогадом йониного дядька, це друге зібрання на диво мало відрізнялося від жовтневого. Їжі було, як годиться на поминках, забагато, і не сказати щоб кусень комусь не поліз у горло; пили так само; хтось із молоді був вже у тренувальних таборах, натомість приїхав Максим. Божидар голосно розпитувався про новини, Женя злостилася на старі очі, Петро пив, Павло смалив, Іван твердив «війна це щіт», тощо.

Три тітоньки Безжурні — мама Іншого Петра Ганна-Анця, мати Тараса Олена, та Лариса — замість плакати співали чомусь стару колисанку «А кота-воркота, а кота-воркота… годі тобі воркотати… ой що не даєш моєму синочку… усю нічку спати» — так довго, повільно, з павзами між рядками, ніби просто розмовляли про щось сумне; докінчували, а потім одна з них знов затягувала те саме «а кота-воркота, а кота воркота…». Інший Петро був збентежений — за його пам’яті мати та її сестри завжди теревенили не замовкаючи, часто майже хором чи то підхоплюючи одна за одною, особливо дурні жарти та авантюрні ідеї.

Про героїчно загиблого двоюрідного брата Петро міг розповісти небагато. Було, наприклад, що за епідемії вітряної віспи (коли дорослі та підлітки мають ховатися у темних кімнатах, а дітям нічого не робиться, крім швидкоминущих пухирців), розважав хворого Тараса, читаючи йому з книжки, а саме зі Старого Заповіту, бо на той час допомагав старенькому отцю Костянтину у службах. Майбутньому механіку-водію чомусь дуже до душі припадало, як Господь ганяв ті племена й окремих осіб, слав до них янголів та пророків, а вони знов бралися за своє, себто — за що попало.

Потім у тренувальному таборі зелений ще рекрут Безжурний не пізнав зірок на плечах офіцера, що спитався про його ім’я, і дотепно відповів словами янгола з Книги Суддів: «Нащо питаєся? Ім’я моє дивне!» (а і справді мало хто з американців міг вимовити Taras Bezzhurny з першої спроби, тобто якусь-таки рацію мав). Історія приросла, і потім часто-густо навіть командир танку звертався до нього «спеціаліст першого класу Дивний! форсувати річку!» А був же і справді, мабуть, трохи дивний — коли його легкий шерман-три, підстрибнувши на піщаному пагорбі перед тією річкою, на півсекунди здіймався у повітря, полюбляв верещати «дивіться-но, я ніби листок на вітру!»

Про листок Йона доказував вже як ми повідносили ящики з яблуками до сараю і повернулися по приладдя до галявини зі столом. «Посидь тут, я зараз», — було мені сказано, і я з полегкістю нарешті всівся. Йона приніс трохи їжі — великі шмати темного хліба, який сам випікав (використовуючи цілком сучасну хлібопічку), козячий сир, порізані томати та яблука — і невеличку прозору пляшку. Налив потроху у три гранчаки, один мені, інший собі, третій поставив на далекий край довгого стола, поклав поруч яблуко та окраєць хліба. Пояснив: чотирнадцяте жовтня, Покрови.

Але як у старій країні покрови були зустріччю осені з зимою, то на джорджійських пагорбах від зими ще й чутки не було. «Хтось казав: тут яблук і сонця більше, ніж в раю» — прозора рідина у моєму гранчаку була просякнута світлом і пахла яблуками — «тому замість покрови святкуємо другий яблучний спас — його ще звуть індіанським». І звісно ж, годують мертвих яблуками. А чи їм вистачить одного на усіх? Та мертві народ невибагливий.

У пляшці був яблучний аквавіт. Випили. Аквавіт був різкий і водночас легкий.

Але перед поминками мала ж бути ще панахида. А як отця Костянтина вже не було, то мали знайти собі нового. Збиратися по неділях у церкві, зрештою, могли і без того, але панахида то справа серйозна. Отець Костянтин, втім, встиг підготувати собі наступника — хоча і мало хто розумів, чому саме цього. Мабуть, тому що той взагалі був єдиний юнак, що погодився.

Отак і сталося, що темношкірий панотець Жоржі переїхав із чорного штетлу разом з молодою дружиною Стелою і став новий православний священик українського села Горобці (з часом його конфесійна належність стала приводом запеклих суперечок декількох українських церков у вигнанні, але так чи інакше, в селі він осів накріпко). Його прийняли — як передвісток великого повоєнного змішання народів, молодий Жоржі став першим чорношкірим в українському селі.

І панахиду він відчитав прегарну, хоч і нервував так, що один раз проспівав «святий кріпкий, святий безжурний, помилуй», але цього чи то не помітили, чи то сприйняли як належне. Співав же з таким сильним почуттям у такому глибокому голосі, що за належне сприйняли і невеличку проповідь, яку юний панотець вправив у середину панахиди.

Розум це великий Койот, а дух — маленький павучок Анансі, — казав отець Жоржі, — розум то братець Лис а дух братець Кролик; але менший завжди надурить більшого, вислизне з його обійм і знайде Бога.

Любов моя земля, безжурність моя зброя, — казав отець Жоржі, — і я стою свою землю і маю свою рушницю, і нікуди звідси не піду.

У темряви немає кольорів, — казав отець Жоржі, — але ми розрізняємо їх і у темряві, бо вони взяті в борг у світла. У темряви немає нічого свого, бо її нема.

Нехай буде воля Твоя, — закінчував отець Жоржі, — і слава Твоя, і джорджія Твоя, луїзіана і техас, Твої невада і оклахома.

«Пробач, в мене немає для тебе гарної історії», — сказав раптом Йона, і налив нам іще по одній. Випили.

«Просто був такий собі Тарас у цьому селі, що звався Дивний і Безжурний, він помер, і його поховали…» — і раптом докінчив речитативом, ніби копіюючи того, від кого почув цю історію сам — «…у місці світлому, у місці квітучому, у місці спокійному, звідки втекла болізнь, печаль і зітхання»

У мене в голові запаморочилося від сонця і аквавіту, і на мить здалося, що все це зі мною вже було, вже мені це розповідали і наспівували, і тоді теж так здавалося, і я вже був Йоною і Петром і Тарасом і Женею і Йосипом, і було це буття дивне, позбавлене усякої теперішньої і майбутньої журби.
